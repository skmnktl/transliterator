కైలాసశిఖరాసీనమ్ అశేషామరపూజితమ్
కాలఘ్నం శ్రీమహాకాలమ్ ఈశ్వరం జ్ఞానపారగమ్ ॥
సంపూజ్య విధివద్ భక్త్యా ఋష్యాత్రేయః సుసంయతః
సర్వభూతహితార్థాయ పప్రచ్ఛేదం మహామునిః ॥
జ్ఞానయోగం న విన్దన్తి యే నరా మన్దబుద్ధయః
తే ముచ్యన్తే కథం ఘోరాద్ భగవన్ భవసాగరాత్ ॥
ఏవం పృష్టః ప్రసన్నాత్మా ఋష్య్ ఆత్రేయేణ ధీమతా
మన్దబుద్ధివిముక్త్యర్థం మహాకాలః ప్రభాషతే ॥
పురా రుద్రేణ గదితాః శివధర్మాః సనాతనాః
దేవ్యాః సర్వగణానాం చ సంక్షేపాద్ గ్రన్థకోటిభిః ॥
ఆయుః ప్రజ్ఞాం తథా శక్తిం ప్రసమీక్ష్య నౄణామ్ ఇహ
తాపత్రయప్రపీడాం చ భోగతృష్ణావిమోహినీమ్ ॥
తే ధర్మాః స్కన్దనన్దిభ్యామ్ అన్యైశ్ చ మునిసత్తమైః
సారమాదాయ నిర్దిష్టాః సమ్యక్ప్రకరణాన్తరైః ॥
సారాద్ అపి మహాసారం శివోపనిషదం పరమ్
అల్పగ్రన్థం మహార్థం చ ప్రవక్ష్యామి జగద్ధితమ్ ॥
శివః శివ ఇమే శాన్తనామ చాద్యం ముహుర్ముహుః
ఉచ్చారయన్తి తద్ భక్త్యా తే శివా నాత్ర సంశయః ॥
అశివాః పాశసంయుక్తాః పశవః సర్వచేతనాః
యస్మాద్ విలక్షణాస్ తేభ్యస్ తస్మాద్ ఈశః శివః స్మృతః ॥
గుణో బుద్ధిర్ అహంకారస్ తన్మాత్రాణీన్ద్రియాని చ
భూతాని చ చతుర్వింశద్ ఇతి పాశాః ప్రకీర్తితాః ॥
పఞ్చవింశకమ్ అజ్ఞానం సహజం సర్వదేహినామ్
పాశాజాలస్య తన్ మూలం ప్రకృతిః కారణాయ నః ॥
సత్యజ్ఞానే నిబధ్యన్తే పురుషాః పాశబన్ధనైః
మద్భావాచ్ చ విముచ్యన్తే జ్ఞానినః పాశపఞ్జరాత్ ॥
షడ్వింశకశ్ చ పురుషః పశుర్ అజ్ఞః శివాగమే
సప్తవింశ ఇతి ప్రోక్తః శివః సర్వజగత్పతిః ॥
యస్మాచ్ ఛివః సుసంపూర్ణః సర్వజ్ఞః సర్వగః ప్రభుః
తస్మాత్ స పాశహరితః స విశుద్ధః స్వభావతః ॥
పశుపాశపరః శాన్తః పరమజ్ఞానదేశికః
శివః శివాయ భూతానాం తం విజ్ఞాయ విముచ్యతే ॥
ఏతద్ ఏవ పరం జ్ఞానం శివ ఇత్య్ అక్షరద్వయమ్
విచారాద్ యాతి విస్తారం తైలబిన్దుర్ ఇవామ్భసి ॥
సకృద్ ఉచ్చారితం యేన శివ ఇత్య్ అక్షరద్వయమ్
బద్ధః పరికరస్ తేన మోక్షోపగమనం ప్రతి ॥
ద్వ్యక్షరః శివమన్త్రో ఽయం శివోపనిషది స్మృతః
ఏకాక్షరః పునశ్ చాయమ్ ఓం ఇత్య్ ఏవం వ్యవస్థితః ॥
నామసంకీర్తణాద్ ఏవ శివస్యాశేషపాతకైః
యతః ప్రముచ్యతే క్షిప్రం మన్త్రో ఽయం ద్వ్యక్షరః పరః ॥
యః శివం శివమ్ ఇత్య్ ఏవం ద్వ్యక్షరం మన్త్రమ్ అభ్యసేత్
ఏకాక్షరం వా సతతం స యాతి పరమం పదమ్ ॥
మిత్రస్వజనబన్ధూనాం కుర్యాన్ నామ శివాత్మకమ్
అపి తత్ కీర్తనాద్ యాతి పాపముక్తః శివం పురమ్ ॥
విజ్ఞేయః స శివః శాన్తో నరస్ తద్భావభావితః
ఆస్తే సదా నిరుద్విగ్నః స దేహాన్తే విముచ్యతే ॥
హృద్య్ అన్తఃకరణం జ్ఞేయం శివస్య ఆయతనం పరమ్
హృత్పద్మం వేదికా తత్ర లిఙ్గమ్ ఓంకారమ్ ఇష్యతే ॥
పురుషః స్థాపకో జ్ఞేయః సత్యం సంమార్జనం స్మృతమ్
అహింసా గోమయం ప్రోక్తం శాన్తిశ్ చ సలిలం పరమ్ ॥
కుర్యాత్ సంమార్జనం ప్రాజ్ఞో వైరాగ్యం చన్దనం స్మృతమ్
పూజయేద్ ధ్యానయోగేన సంతోషైః కుసుమైః సితైః ॥
ధూపశ్ చ గుగ్గులుర్ దేయః ప్రాణాయామసముద్భవః
ప్రత్యాహారశ్ చ నైవేద్యమ్ అస్తేయం చ ప్రదక్షిణమ్ ॥
ఇతి దివ్యోపచారైశ్ చ సంపూజ్య పరమం శివమ్
జపేద్ ధ్యాయేచ్ చ ముక్త్యర్థం సర్వసఙ్గవివర్జితః ॥
జ్ఞానయోగవినిర్ముక్తః కర్మయోగసమావృత్తః
మృతః శివపురం గచ్ఛేత్ స తేన శివకర్మణా ॥
తత్ర భుక్త్వా మహాభోగాన్ ప్రలయే సర్వదేహినామ్
శివధర్మాచ్ ఛివజ్ఞానం ప్రాప్య ముక్తిమ్ అవాప్నుయాత్ ॥
జ్ఞానయోగేన ముచ్యన్తే దేహపాతాద్ అనన్తరమ్
భోగాన్ భుక్త్వా చ ముచ్యన్తే ప్రలయే కర్మయోగినః ॥
తస్మాజ్ జ్ఞానవిదో యోగాత్ తథాజ్ఞాః కర్మయోగినః
సర్వ ఏవ విముచ్యన్తే యే నరాః శివమ్ ఆశ్రితాః ॥
స భోగః శివవిద్యార్థం యేషాం కర్మాస్తి నిర్మలమ్
తే భోగాన్ ప్రాప్య ముచ్యన్తే ప్రలయే శివవిద్యయా ॥
విద్యా సంకీర్తనీయా హి యేషాం కర్మ న విద్యతే
తే చావర్త్య విముచ్యన్తే యావత్ కర్మ న తద్ భవేత్ ॥
శివజ్ఞానవిదం తస్మాత్ పూజయేద్ విభవైర్ గురుమ్
విద్యాదానం చ కుర్వీత భోగమోక్షజిగీషయా ॥
శివయోగీ శివజ్ఞానీ శివజాపీ తపోఽధికః
క్రమశః కర్మయోగీ చ పఞ్చైతే ముక్తిభాజనాః ॥
కర్మయోగస్య యన్ మూలం తద్ వక్ష్యామి సమాసతః
లిఙ్గమ్ ఆయతనం చేతి తత్ర కర్మ ప్రవర్తతే ॥
॥ ఇతి శివోపనిషది ముక్తినిర్దేశాధ్యాయః ప్రథమః ॥
